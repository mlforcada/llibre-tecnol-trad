\chapter[Avaluació dels sistemes de TA]{Avaluació dels sistemes de traducció automàtica}
\label{se:ASTA}

Aquest capítol pretén enunciar i descriure molt breument alguns dels
aspectes rellevants de l'avaluació dels sistemes de traducció
automàtica i donar algunes referències que puguen ser d'interés per a
qui vulga aprofundir en aquest tema.

\section{Qüestions bàsiques} 
Quan ens plantegem l'avaluació dels sistemes de traducció automàtica
(TA), hi ha algunes preguntes bàsiques que cal
respondre. \citet{arnold94b} plantegen el problema així:
\begin{itemize}
\item Com es pot decidir si un sistema de TA és \emph{bo}?
\item Com es pot decidir si un sistema de TA és \emph{millor} que un
  altre?
\end{itemize}
i afegeixen la pregunta clau: ``Què vol dir \emph{bo} o \emph{millor}
en aquest context?'' La resposta a totes aquestes preguntes és molt
difícil, com diu \citet{minnis94j}: ``el fet que no s'haja proposat
cap mètode d'avaluació o de mesurament estàndard és un bon indicador
de la magnitud del problema''.

Un concepte clau és el d'\emph{utilitat}. La traducció automàtica serà
\emph{millor} o \emph{de més qualitat} com més \emph{útil} siga per a
un propòsit previst. La \emph{utilitat} depén de l'aplicació. Si la
traducció automàtica s'usa per a la disseminació, és a dir, com a base
per a produir un text adequat per a ser publicat, serà més útil com
menys esforç siga necessari per a convertir-la en adequada
(posteditar-la). Però si la traducció automàtica s'usa tal com és per
a una aplicació d'assimilació, és a dir, per a comprendre un text
escrit en una altra llengua, la utilitat augmenta amb la seua
intel·ligibilitat.

\section{Tipus d'avaluació}
\label{ss:tipusaval}
La naturalesa de l'avaluació d'un sistema de TA depén de diversos
factors:
\begin{enumerate}
\item \emph{Per a què} es fa l'avaluació? \citet{hutchins96u}
  distingeix entre tres tipus bàsics d'avaluació:
  \begin{itemize}
  \item l'\textbf{avaluació d'adequació}, que serveix per a
    ``determinar la idoneïtat [utilitat] dels sistemes de TA en un
    context operacional especificat'' ---per exemple, per a decidir si
    el sistema de TA és útil per a traduir el correu comercial d'una
    empresa alimentària---;
  \item l'\textbf{avaluació diagnòstica}, que serveix per a ``identificar
    limitacions, errors o deficiències, les quals poden ser corregides
    o millorades'' ---per exemple, defectes en el tractament de la
    concordança verbal de les oracions subordinades---, i
  \item l'\textbf{avaluació de funcionament}, ``per a valorar l'estat
    de desenvolupament del sistema o les diferents realitzacions
    tècniques'' ---per exemple, si el programa és robust, ràpid, fa un
    ús racional de la memòria del sistema, etc.
  \end{itemize}

\item \emph{Qui} fa l'avaluació? L'avaluació la poden fer:
  \begin{enumerate}
  \item les persones que presumiblement usaran el sistema o
    l'adquiriran per a una empresa (avaluació d'adequació) o
    professionals externs (\emph{consultors}) contractats a l'efecte;
  \item els investigadors, equips de desenvolupament, programadors
    (avaluació diagnòstica), molt especialment durant el
    desenvolupament d'un sistema de TA;
  \item qualsevol dels dos grups anteriors (avaluació del
    funcionament).
  \end{enumerate}
\item \emph{Com} es fa l'avaluació? Quan s'avalua un sistema de TA es
  tenen en compte:
  \begin{enumerate}
  \item \emph{La qualitat de les traduccions en brut} produïdes pel
    sistema. Tradicionalment, la qualitat s'ha considerat de manera
    relativament desconnectada de les aplicacions concretes, i s'ha
    vist com una combinació (en proporcions difícils de
    determinar\footnote{\citet{minnis94j} diu: ``La raó per la qual el
      mesurament de la qualitat és difícil és, per descomptat, el fet
      que la qualitat siga un concepte tan polifacètic i
      intangible''.})  de diversos factors, com ara:
    la \emph{intel·ligibilitat} dels documents traduïts per part dels
    usuaris; la \emph{precisió} o \emph{fidelitat} amb què el text
    traduït comunica el significat del document original (les quals
    han de ser jutjades per part de persones bilingües coneixedores de
    la temàtica dels documents); la \emph{naturalitat} o
    \emph{gramaticalitat} del text; l'adequació de l'estil o del
    registre dels documents traduïts, etc.

    Aquesta avaluació se sol fer mitjançant l'ús de col·leccions de
    documents típics o representatius (com se sol fer en les
    avaluacions d'adequació) o mitjançant sèries de proves objectives
    (en anglés \emph{test suites}), usades en les avaluacions
    diagnòstiques\footnote{Però no únicament, com indica
      \citet{lewis97j}, ja que també poden servir perquè els usuaris
      jutgen l'adequació de l'eixida produïda pel sistema.} i
    dissenyades per a abraçar conjunts complets de fenòmens
    lingüístics que es manifesten en la traducció.\footnote{Per
      exemple, el reordenament dels mots dels sintagmes nominals quan
      es tradueix de l'anglés a l'espanyol
      \citep{mira98j,forcada00p}.}

    D'altra banda, sempre s'ha de tenir en compte que els mètodes
    d'avaluació de la qualitat depenen de l'ús que es pensa donar al
    sistema de TA \citep{arnold93j}; com s'ha discutit en el
    capítol~\ref{se:TiTA}, la noció central és la de \emph{propòsit}
    de la traducció:
    \begin{itemize}
    \item L'\textbf{avaluació} d'un sistema que s'usa \textbf{per a la
        \emph{disseminació}} de textos s'ha de fer estimant d'alguna
      manera l'esforç de postedició, ja que el sistema serà més útil
      com més reduït siga aquest esforç.  

      Una possible mesura quantitativa de la qualitat que aproxima
      \cite[p.~264]{sager93b} l'esforç de postedició per part de
      professionals de la traducció és la \emph{taxa d'error per mot}
      (o taxa de mots corregits). Aquesta mesura s'ha de calcular
      sobre un conjunt suficientment gran de textos
      \emph{representatius} de la tasca de traducció i es calcula com
      el percentatge d'insercions, esborraments i substitucions de
      mots estrictament necessaris per a transformar la traducció
      automàtica en brut en una traducció adequada al propòsit. Aquesta
      mesura té l'inconvenient que dóna la mateixa importància a totes
      les operacions de correcció, independentment del mot, i això pot
      no ser adequat perquè l'esforç necessari per a corregir tots els
      mots no és el mateix.\footnote{Per exemple, no és el mateix
        corregir un article que ha estat mal concordat amb el
        substantiu a què acompanya, que un terme d'especialitat que
        per a poder corregir-lo potser ens hem de documentar abans.}
     
      Una altra mesura de l'esforç de postedició és el temps que es
      tarda en posteditar una traducció automàtica per fer-la adequada
      al propòsit previst. Mesurar el temps de postedició té
      l'inconvenient que no tots els posteditors són igualment
      eficients ni tenen la mateixa experiència posteditant.

    \item L'\textbf{avaluació} d'un sistema usat \textbf{per a
        l'\emph{assimilació}} d'informació s'ha de fer de manera
      diferent: ací la utilitat està relacionada més amb la
      intel·ligibilitat, i es podria determinar directament a través
      de qüestionaris de comprensió \citep{jones2007} o similars
      \citep{oregan13p,ageeva15p} o indirectament, per exemple,
      estudiant l'èxit a l'hora d'executar una tasca amb les
      instruccions traduïdes automàticament \citep{doherty12p}.
    \end{itemize}
  \item \emph{La facilitat d'ús del sistema de TA mateix}: per
    exemple, ``la facilitat amb què es poden crear i actualitzar
    diccionaris, posteditar els textos, controlar el llenguatge
    d'entrada'' o ``l'extensibilitat [del sistema] a parells nous
    d'idiomes o a noves temàtiques'' \citep{hutchins96u}.
  \end{enumerate}
\end{enumerate}

\begin{persabermes}{els problemes de posteditar per determinar la qualitat}
  La determinació de la qualitat d'una traducció en brut per còmput
  del nombre de correccions necessàries no està exempta de problemes:
\begin{itemize}
\item Si suposem que existeix una única traducció acceptable del text
  origen (el que és suposar molt) i la usem com a referència, hi ha més
  d'una manera de corregir la traducció en brut de manera que el
  resultat siga idèntic al de referència. Per a poder fer
  comparacions, estem interessats en la correcció produïda amb el
  nombre mínim d'operacions d'inserció, esborrament i substitució de
  mots; aquest nombre mínim es pot considerar una \emph{distància}, i,
  de fet, matemàticament, ho és: s'anomena \emph{distància d'edició}
  (en anglés \emph{edit distance}). La recerca d'aquesta manera òptima
  de corregir pot no ser trivial per a una persona, especialment si
  els errors apareixen junts i agrupats.
\item Però és que, a més, la traducció de referència pot no estar
  disponible; a més, en la majoria dels casos no hi ha una única
  traducció acceptable. De nou, si volem comparar, voldríem trobar la
  traducció acceptable més pròxima a la traducció en brut, és a dir,
  la que s'obté amb el mínim de correccions possibles. Avaluar
  (corregir) la traducció en brut comporta per tant fer una doble
  recerca: la persona que corregeix ha de buscar mentalment la
  traducció acceptable més propera (tot tenint en compte els criteris
  que fan acceptable una traducció, els quals poden no ser fàcils
  d'aplicar), però la \emph{distància} entre els dos textos també es
  calcula fent una recerca mental del nombre mínim de correccions
  necessàries.
\end{itemize}
El fet que és possible que l'avaluació per recompte de correccions no
siga òptima en vista d'aquests problemes fa que, a més, siga
especialment difícil comparar les avaluacions fetes per persones
diferents. A més, aquest tipus d'avaluació és bastant costós, ja que
per a obtenir una medició fiable de la qualitat és necessari corregir
textos de milers de paraules.  
\end{persabermes}

\subsection{Anàlisi de costos i beneficis}
\label{ss:costdetall} En el cas concret d'una aplicació de
disseminació, finalment, des d'un punt de vista econòmic, el que és
rellevant a l'hora de decidir si s'adopta o no un sistema de traducció
automàtica és \emph{una comparació dels costos i dels beneficis}
d'usar aquest sistema de TA en comptes d'usar exclusivament els
serveis de professionals de la traducció: per exemple, si costa més
(en despeses de personal) la postedició (revisió) dels textos meta
produïts pel sistema (afegint-hi el cost d'usar el sistema de TA) que
la traducció completa dels textos origen per part de professionals,
l'adopció del sistema de TA no convé a una empresa. Per ampliar la
primera aproximació esmentada en la pàgina~\pageref{pg:cost},
$$\textbf{cost}\left(\mbox{\begin{tabular}{c}traducció automàtica\\ +\\
      postedició\end{tabular}}\right) <
\textbf{cost}(\mbox{traducció professional}),
$$
hauríem de considerar altres factors, és a dir, totes les despeses en
què s'incorre quan s'adopta la traducció automàtica seguida de
postedició:
  \begin{itemize}
  \item \textbf{Costos de \emph{funcionament}} (cost efectiu per mot),
    que ha de tenir en compte:
    \begin{itemize}
    \item l'amortització del traductor automàtic (en cas d'adquisició)
    \item el servei tècnic i el manteniment del sistema
    \item la migració (adaptació dels programes que s'usen,
      l'adquisició de sistemes informàtics)
    \end{itemize}

  \item \textbf{Costos de \emph{preedició} i de preparació}: cal
    preparar i potser preeditar (vegeu l'apartat~\ref{ss:preedposted})
    els textos que s'han de traduir

  \item \textbf{Costos de postedició}: depén de la \emph{qualitat} del
    text en brut i de la formació dels posteditors, als quals se'ls
    pot pagar per hores de treball, per quantitat de text corregit,
    etc.

  \item \textbf{Costos de formació}, ja que els professionals han
    d'aprendre a usar una nova tecnologia:
    \begin{itemize}
    \item \textbf{Formació en l'ús del programa de traducció
        automàtica}: els professionals han d'aprendre a usar,
      configurar i potser mantenir el nou programari associat
    \item \textbf{Formació en postedició,} la qual ha de permetre que
      els professionals
      \begin{itemize}
      \item coneguen el comportament del programa de traducció
        automàtica (per exemple, quins són els errors típics que
        comet);
      \item aprenguen tècniques de correcció, com ara l'ús avançat del
        processador de textos (macroinstruccions, substitució de
        patrons, etc.)
      \end{itemize}
    \end{itemize}
  \end{itemize}

%Z%Z%

  \section[Traducció automàtica i traducció humana]{Sobre la
    comparació entre traducció auto\-mà\-tica i traducció humana}
\label{ss:humaut}
Una visió predominant de l'avaluació dels sistemes de TA és
l'anomenada \emph{metàfora del traductor humà}, segons la qual
\citep{krauwer93j} la tasca consisteix a ``determinar fins a quin punt
els constructors del sistema han aconseguit imitar el comportament
d'un traductor humà''. \citet[p.~262]{sager93b} ho formula dient que
``s'ha argumentat que la qualitat dels documents produïts mitjançant
traducció automàtica s'hauria d'avaluar en termes de la identitat amb
productes humans''.
  
Tant \citet{krauwer93j} com \citet{sager93b} qüestionen aquesta visió;
aquest últim argumenta que ``s'ha d'acceptar que no hi ha cap situació
que puga servir com a punt de comparació entre la traducció humana i
l'automàtica, i que potser no hi ha cap situació en la qual la
traducció humana i l'automàtica siguen igualment adequades''
\citep[p.~261]{sager93b} i proposa que, en canvi, les traduccions
poden ser comparades per a veure ``si satisfan, i fins a quin punt,
les expectatives de l'usuari final [dels documents traduïts]'', ja que
la traducció és una ``activitat de mediació, la forma particular de la
qual està determinada tant pel text com per les circumstàncies
comunicatives que requereixen aquesta mediació''
\citep[p.~261]{sager93b}.  En concret, la traducció automàtica pot ser
la més adequada en algunes circumstàncies, en vista de l'enorme
demanda general existent i, més concretament, de la demanda de
traduccions ràpides i barates que no poden ser produïdes per
professionals.


\begin{persabermes}{avaluació: avaluació predictiva}
  Hi ha un tipus d'avaluació que es pot considerar com a cas
  particular de l'avaluació diagnòstica definida en
  l'apartat~\ref{ss:tipusaval}, encara que no s'use estrictament per a
  millorar el funcionament d'un sistema, sinó només per a predir el
  comportament del sistema en situacions noves.  L'anomenarem ací
  \emph{avaluació predictiva}, i s'aplica principalment als sistemes
  de TA basats en regles.

  Per a poder fer l'avaluació predictiva, és crucial que els
  avaluadors tinguen, en primer lloc, un model que descriga
  aproximadament el funcionament del sistema de traducció automàtica
  (relacionat amb la tipologia del sistema, és a dir, de transferència
  morfològica, sintàctica, etc., vegeu el cap.~\ref{se:TdTA}), i, en
  segon lloc, un conjunt de textos o frases d'avaluació (en anglés,
  \emph{test suite}) que els permeta obtenir detalls concrets sobre
  les dades lingüístiques (p.ex., les regles) que usa aquell model.
  Les prediccions serien de l'estil de ``com que sembla usar regles
  patró--acció de l'estil de ``si troba un patró $X$, farà l'acció
  $Y$'' i en una sèrie de casos troba el patró $X_1$ i fa l'acció
  $Y_1$, podem predir que sempre que trobe aquest mateix patró farà la
  mateixa acció''. Com que la majoria dels sistemes comercials no ens
  donen suficient informació sobre la naturalesa del model, els haurem
  de tractar com una \emph{caixa negra}; la intuïció de la persona
  avaluadora, el seu coneixement d'altres sistemes o de la història de
  les empreses involucrades (per exemple, quant a l'adquisició de
  tecnologia d'altres empreses) i la seua habilitat per a elegir
  exemples reveladors li permetran determinar aspectes bàsics del
  model de traducció (normalment els exemples on el sistema no
  tradueix adequadament donen molta més informació que els exemples
  que es tradueixen adequadament). En particular, qualsevol avaluació
  predictiva necessita tenir una idea clara sobre el nivell d'anàlisi
  que es fa en el sistema de TA, ja que el nivell d'anàlisi és el que
  determina més la naturalesa d'un sistema (vegeu
  l'apartat~\ref{ss:classtrans}).
  % L'avaluació predictiva pot tenir, a més, un paper fonamental en
  % l'educació dels futurs traductors \citep{mira98j,forcada00p}, en
  % vista de la disponibilitat creixent de sistemes comercials (per
  % exemple, a través d'Internet).

  D'altra banda, perquè l'avaluació siga útil els conjunts de prova
  haurien d'estar dissenyats de manera que abraçaren conjunts complets
  de fenòmens lingüístics que es manifesten amb freqüència rellevant
  en les situacions reals de traducció que es vol avaluar, ja que es
  vol predir el comportament del sistema en aquestes situacions
  concretes.

  Hi ha una relació molt estreta entre les tècniques descrites i
  l'anomenada \emph{enginyeria inversa}, o determinació detallada de
  l'estratègia usada per un programa (en aquest cas, de traducció
  automàtica) per a reprogramar-la en un altre.
\end{persabermes}

\section{Qüestions i exercicis}

\begin{enumerate}
\item Quina característica d'un sistema de traducció automàtica s'ha
  de considerar com a especialment important quan s'avalua l'aplicació
  del sistema a l'\emph{assimilació}?  
  \begin{enumerate}
  \item els seus útils de postedició assistida.
  \item els seus útils de preedició assistida.
  \item la velocitat de resposta.
  \end{enumerate}

\item Per què és difícil avaluar la qualitat d'una traducció
  automàtica comptant la quantitat mínima de postedició necessària per
  fer-lo adequat quan no hi ha una traducció de referència?
  \begin{enumerate}
  \item No és que siga difícil; sense traducció de referència és
    absolutament impossible.
  \item Perquè aquesta tasca no es pot fer sense conéixer profundament
    l'estratègia usada pel sistema de traducció automàtica.
  \item És relativament senzill corregir el text perquè siga adequat
    però és molt difícil fer-ho fent-hi el mínim nombre de canvis
    necessaris.
  \end{enumerate}

\item Quan es vol usar un sistema de traducció automàtica per a
  l'\emph{assimilació} d'informació, a què donaríeu \emph{menys} pes
  en l'avaluació?
  \begin{enumerate}
  \item Facilitat de postedició de la traducció en brut.
  \item Intel·ligibilitat de la traducció en brut.
  \item Velocitat.
  \end{enumerate}

\item Trieu la resposta errònia. A l'hora de decidir l'adopció d'un
  sistema de traducció automàtica per a la postedició \ldots
  \begin{enumerate}
  \item \ldots haurem de fer una avaluació amb textos semblants als
    que cal traduir.
  \item \ldots els textos a usar en l'avaluació hauran de tenir un
    nombre de mots suficient que ens permeta extrapolar els resultats
    a la resta de texts.
  \item \ldots haurem d'avaluar, mitjançant qüestionaris o un mètode
    equivalent, la intel·ligibilitat dels textos traduïts en brut.
  \end{enumerate}

\item Esteu avaluant un sistema de traducció automàtica. Indiqueu
  quina d'aquestes tres magnituds no usaríeu com a indicador directe
  de l'esforç de postedició.
  \begin{enumerate}
  \item La intel·ligibilitat del text meta en brut.
  \item El nombre mínim de mots que cal canviar en el text meta en
    brut per a fer-lo adequat al propòsit previst, expressat com a
    percentatge respecte del nombre total de mots.
  \item El temps necessari per a convertir el text
    meta en brut en un text adequat al propòsit previst, expressat com
    a minuts per cada 1.000 paraules.
  \end{enumerate}

\end{enumerate}

Quant al concepte d'\emph{avaluació predictiva}, mireu a més els
exercicis~\ref{ex:cascat}, \ref{ex:zkanagg} i \ref{ex:postres} del
capítol~\ref{se:TdTA}.


\section{Solucions}

\begin{enumerate}
\item (c)
\item (c)
\item (a)
\item (c)
\item (a)
\end{enumerate}


